Makkada nozil boʻlgan. 15 oyatdan iborat.

Ushbu suraning nomi oʻzining birinchi oyatidan olingandir. «Shams» – «quyosh» deganidir. Alloh taolo ushbu surani quyosh bilan qasam ichib boshlagan. Ana shu qasam soʻzida ishlatilgan «shams» kalimasi suraga nom boʻlib qolgan.

Bu surai karimada Alloh taolo yaxshini yomondan, savobni gunohdan ajrata olmay qolganlarga bu narsalar orasidagi farqni tushuntiradi. Alloh taoloning insonga barkamol jism, aql-idrok, tafakkur berishidan maqsadi ham oʻsha yaxshi-yomonni ajratish uchundir. Inson toʻgʻri yoʻlni tanlasa, saodatga erishadi, notoʻgʻri yoʻlni tanlasa, badbaxt boʻladi, doʻzaxga tushadi.

Suraning ikkinchi qismida Samud qavmining misolida osiylikning oqibati nima bilan tugashi eslatiladi.