Bu sura ham Madinada nozil boʻlgan uzun suralardan boʻlib, bir yuz etmish olti oyatdan tashkil topgan. 
U musulmonlarning ichki va tashqi ish faoliyatlariga doir shariat ahkomlari bilan toʻla bir suradir. Unda ayol, uy, oila, davlat, jamiyatga aloqador boʻlgan muhim masalalarga javob beriladi hamda birovlarning qaramogidagi etim-esirlar va ularning haq-huquqlari toʻgrisida soʻz boradi. Bu surada shuningdek, meros hukmlari ham batafsil bayon qilindi. 
Bulardan tashqari, er-xotin oʻrtasidagi aloqalar — ularning bir-birlari oldidagi huquq va burchlari hamda er oilada boshliq ekani va bu huquqdan u qanday foydalanishi lozimligi haqida yoʻl-yoʻriqlar beriladi. Soʻngra oila doirasidan jamiyat miqyosiga chiqib, jamiyat mustahkam boʻlishi uchun kishilar oʻrtasida birdamlik va mehr-shafqat, xolislik va bagrikenglik barqaror boʻlishi zarurligi oʻziga xos uslubda uqtiriladi. 
Bu surada boshqalardagiga nisbatan ayollarga oid shariat hukmlari koʻp va batafsil bayon etilganligi sababli unga «Niso» nomi berilgan.