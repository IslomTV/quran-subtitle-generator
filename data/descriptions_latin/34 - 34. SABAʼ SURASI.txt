Bu surai karimada Sabaʼ (Yaman) podshohlari qissasi kelgani uchun u ushbu nom bilan atalgan.

Boshqa makkiy suralar kabi, bunda ham asosan aqiyda, iymon-eʼtiqod masalasi muolaja qilinadi. Xususan, Alloh taoloning vahdoniyati, vahiysi, iymon va oʻlgandan keyin tirilish haq ekaniga ishonch masalalariga alohida eʼtibor beriladi.

Sura Alloh taologa hamdu sano va maqtovlar hamda Uning barkamol sifatlarining tavsifi bilan boshlanadi. Soʻngra mushriklarning oxiratni, oʻlgandan keyin qayta tirilishni inkor etishlari zikr etilib, ularning shak va shubhalariga yarasha javob qaytariladi.

Keyin esa Dovud alayhissalomning va u kishining oʻgʻillari Sulaymon alayhissalomning qissalari keladi. Alloh taoloning neʼmatlariga ular qanday shukr keltirganliklari va oqibatda Allohning marhamatiga erishganliklari bayon qilinadi.

Makkada nozil boʻlgan. 54 oyatdan iborat.