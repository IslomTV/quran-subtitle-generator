Ushbu surai karimaning nomi oʻzining birinchi oyatidan olingandir. «Muzzammil» soʻzi lugʻatda «oʻranib oluvchi» degan maʼnoni bildiradi. Ushbu sura Iqroʼ surasidan keyin nozil boʻlgan ikki suraning biri boʻlib, Nabiy sollallohu alayhi vasallam oʻranib yotganlarida, Jabroil alayhissalom kelib, «Ey oʻranib yotgan», deb xitob qilganlari tufayli «Muzzammil» deb nomlanib qolgan. Demak, «Muzzammil»dan murod Muhammad sollallohu alayhi vasallamdirlar.

Bu sura Paygʻambarimiz Muhammad sollallohu alayhi vasallamning ulkan hayotlarining bir tarafini bayon qiladi: Alloh taologa toatlari, bu oʻtkinchi dunyo tashvishlaridan ajrab chiqishlari, kechalarini ibodat bilan bedor oʻtkazishlari, Alloh taoloning kitobini tilovat qilishlari va hokazo.

Makkada nozil boʻlgan. 20 oyatdan iborat.