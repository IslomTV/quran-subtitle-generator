Makkada nozil boʻlgan. 21 oyatdan iborat.

Ushbu surai karimaning nomi ham oʻzining birinchi soʻzidan olingan. «Layl» – «tun» deganidir. Alloh taolo bu surani tun ila qasam ichib boshlaganidan, unga «Layl» nomi berilgan.

Bu surada hayotning qarama-qarshi yoʻllari bayon qilingan. Sura ikkiga boʻlinib, birinchi boʻlagida bir-biridan tubdan farq qiluvchi axloqiy sifatlar keladi. Bir guruh kishilar oʻz boyliklarini Alloh taoloning roziligi uchun sarflaydilar, taqvodor boʻlib, qalblarini pok tutadilar, yaxshini yaxshi, yomonni yomon deb biladilar.