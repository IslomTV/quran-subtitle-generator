Makkada nozil boʻlgan. 19 oyatdan iborat.

Ushbu surai karimaning nomi oʻzining ikkinchi oyatidagi «alaq» soʻzidan olingandir. «Alaq» soʻzini oʻz tilimizga tarjima qiladigan boʻlsak, «zuluk» degan maʼnoni anglatadi. Ha, hammamizga maʼlum boʻlgan «zuluk» nomli, chuvalchangga oʻxshash, qon soʻrdirish uchun tibbiy maqsadlarda ham ishlatiladigan hayvonni arablar «alaq» deydilar. Arab tili lugʻatida esa «alaq» soʻzi «yopishib-osilib olish» degan maʼnoni anglatadi. Zuluk ham tekkan joyiga yopishib-osilib olgani uchun «alaq» nomini olgan. Ammo barcha tafsirchilarimiz oyatdagi «alaq» soʻziga «qotib qolgan qon» degan maʼnoni berganlar. Chunki onaning bachadonida zuluk boʻlishi mumkin emas. Balki erkakning maniysi ayolning tuxumchalari ila urchishi oqibatida laxta qon paydo boʻladi, ana oʻsha homilaning birinchi bosqichi boʻladi. Xuddi mana shu tushuncha yuzasidan, hamma ulamolar «alaq»ni «qotgan qon», «laxta qon» deb tafsir qilganlar. Ulardan olgan maʼlumotlarimizga koʻra, biz ham «Tafsiri Hilol»ning birinchi nashrida xuddi shu maʼnoni keltirganmiz.