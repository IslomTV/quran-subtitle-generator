Suraning bunday nomlanishi unda Luqmoni Hakimning qissasi kelgani sababidandir. Bu makkiy surada ham asosan aqiyda masalasi muolaja qilinadi. Xususan, vahdoniyat, paygʻambarlik va qayta tirilish haqida soʻz ketadi. Ushbu masalalarda mushriklarning xato tushunchalari turli yoʻllar bilan koʻrsatiladi. Ayni chogʻda aqiyda, iymon, dinu diyonat masalasida zarur boʻlgan odob-axloq jihatlariga ham alohida eʼtibor beriladi. Bular, ayniqsa, hazrati Luqmonning oʻgʻliga qilgan nasihatlarida yaqqol koʻzga tashlanadi.

Makkiy suralarda nafaqat «Laa ilaaha illalloh» masalasiga, balki shu tavhid kalimasini tili bilan aytib, dili bilan tasdiqlagan kishilarning axloqlariga ham eʼtibor qilinadi. Yaʼni «Laa ilaaha illalloh» shiorining sohibi boʻlgan insonning odob-axloqi ham goʻzal boʻlishiga katta ahamiyat beriladi.