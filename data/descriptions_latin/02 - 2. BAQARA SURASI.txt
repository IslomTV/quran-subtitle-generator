Bu sura Madinada nozil qilingan boʻlib, ikki yuz sakson olti oyatdan iborat. U Qurʼondagi eng uzun suradir. 
Bu surada eʼtiqod, ibodat, muomala, axloq, nikoh, taloq, idda va boshqa shariat hukmlari borasida soʻz ketadi. Bu suraning avvalida moʻminlar, kofirlar, munofiqlar va iymonning haqiqati, kufr va nifoqning mohiyati bayon qilinadi. Soʻngra bashariyat otasi Odam alayhissalom qissasi zikr qilinib, u zot yaratilgan vaqtda boʻlib oʻtgan ibratli voqea-hodisalardan xabar beriladi. «Baqara» oyatlarining qariyb uchdan bir qismini «ahli kitoblar» (Tavrot va Injilga iymon keltirganlar), xususan yahudiylar haqidagi maʼlumotlar tashkil qiladi. Keyin sudxoʻrlik jinoyati toʻgʻrisida maʼlumot berilib, Alloh va paygʻambar bu jinoyatga qarshi urush eʼlon qilganliklari uqtiriladi. 
Suraning xotimasida esa moʻminlarni Alloh taologa tavba-tazarru qilishga va uning oʻzidangina madad tilashga chaqiriladi. Bu sura nima uchun «Baqara» -- «Sigir» surasi deb atalgan? Qadimda Bani Isroil qavmidan boʻlgan bir kishi oʻldiriladi. Ammo uning qotilini topa olmaydilar. Shunda Alloh taolo Muso alayhissalomga: «Qavmingga aytgin, bir sigir soʻyib, uning bir boʻlagi bilan oʻlikni ursinlar», deb buyuradi. Allohning buyrugʻini bajo qilganlarida, haligi oʻlikka jon kirib, qotili kimligini aytadi.