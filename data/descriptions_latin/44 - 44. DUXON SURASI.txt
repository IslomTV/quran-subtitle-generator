«Duxon» soʻzi bizning tilimizda «tutun» degan maʼnoni anglatadi. Surada tutun boʻladigan Kun haqida ham soʻzlangani uchun u mana shu nomni olgan.

Boshqa makkiy suralar qatori, Duxon surasi ham tavhid, paygʻambarlik, oʻlgandan soʻng qayta tirilish kabi masalalardan soʻz yuritib, iymon va aqiydani mustahkamlashga xizmat qiladi.

Sura Qurʼoni Karim bilan qasam ichib boshlanadi, uning ishlarni farqlash uchun Alloh tomonidan bandalarga rahmat va ogohlantirish boʻlib, muborak kechada tushganini bayon qiladi. Soʻngra Alloh taoloni taʼriflab, Uning vahdoniyatini isbot etadi va boshqa barkamol sifatlari haqida soʻz yuritadi.

Makkada nozil boʻlgan. 59 oyatdan iborat.