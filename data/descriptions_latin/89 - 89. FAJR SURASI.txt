Makkada nozil boʻlgan. 30 oyatdan iborat.

Ushbu surai karimaning birinchi oyati oʻziga nom qilib olingan.

Bu sura Makka mushriklari musulmonlarni azoblab, dinga qarshilik qilib, Alloh taoloning aytganiga yurmay turgan bir paytda nozil boʻlgan. Alloh taolo suraning avvalida bir necha narsalar bilan qasam ichib, soʻngra qiyomat kuni albatta boʻlishini va unda har bir kishi bu dunyoda qilganiga yarasha mukofot yoki jazo olishini aytadi. Makka mushriklariga ulardan avval ham Od, Samud, Firʼavn qavmlariga oʻxshashlar oʻtib, osiylik qilganlari uchun oxir-oqibatda azobga duchor boʻlganlarini, vaqti kelganda ularning kuch-quvvatlari, mol-mulklari hech qanday foyda bermaganligini eslatadi.