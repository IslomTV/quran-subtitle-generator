Makkada nozil boʻlgan. 8 oyatdan iborat.

Ushbu surai karimaning nomi ham oʻzining birinchi oyati oxirida kelgan «bayyina» soʻzidan olingandir.

«Bayyina» soʻzi lugʻatda «bayon qiluvchi», «ochiq-oydin hujjat» va «dalil» degan maʼnolarni bildiradi. Haqni sobit qilish uchun keltiriladigan ashyoviy dalil bayyinadir. Ushbu suradagi «bayyina» Muhammad sollallohu alayhi vasallamning paygʻambarliklaridir.

Nabiy sollallohu alayhi vasallamga Qurʼon nozil boʻlishidan avval olamni fisq-fasod qoplagan, hamma diyonatlar botil, bidʼat, xurofotga toʻlgan edi. Ahli kitob ham, mushriklar ham barobariga aqiydasi buzuq kishilarga aylangan edilar.