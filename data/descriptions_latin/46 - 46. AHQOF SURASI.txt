Bu surai karimaning nomi uning oʻzidagi 21-oyatdan olingandir. «Ahqof» soʻzi Od qabilasi yashab oʻtgan diyorlarning nomi boʻlib, lugʻaviy jihatdan «qum tepaliklar» degan maʼnoni anglatadi.

Ahqof surasi boshqa makkiy suralar kabi aqiyda masalasini muolaja qiladi. Bu surada Allohning yagonaligiga, vahiy va paygʻambarlik, oʻlgandan soʻng qayta tirilish hamda hisob-kitob boʻlishi haqligi masalalariga alohida ahamiyat beriladi.

Bu surada Hud alayhissalom paygʻambar qilib yuborilgan Od qavmi qissasi keltiriladi. Ular oʻz paygʻambarlarini yolgʻonchiga chiqarib, sarkashlik qilganlaridan soʻng, Alloh taoloning azobiga duchor boʻlganliklari hikoya qilinadi.

Sura koʻzga koʻrinib turgan borliq Allohning ulugʻligiga, qudratiga dalil ekaniga ishora qilish bilan boshlanadi.

Makkada nozil boʻlgan. 35 oyatdan iborat.