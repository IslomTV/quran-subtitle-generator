Makkada nozil boʻlgan bu sura bir yuz toʻqqiz oyatdan iborat. Unda islomiy aqidaning asl mohiyati: Allohga iymon keltirish, Uning kitoblariga, paygʻambarlariga, qayta tirilishga va qiyomat kunidagi jazo-mukofotga ishonish haqida soʻz boradi. 
U ilohiy kitoblarga, xususan Qurʼoni Karimga iymon keltirishga qizgʻin daʼvat qilishi bilan boshqa suralardan ajralib turadi.

Bu sura boshlab paygʻambarlik va paygʻambarlar haqida soʻzlab, Alloh avvalu oxir hamma bandalariga Oʻz paygʻambarini yuborganini, binobarin, oxirgi paygʻambar Muhammad alayhis-salomning kelishlaridan ajablanishga oʻrin yoʻqligini uqtiradi. 
Keyin xudo va bandaning haqiqati bayon qilinib, yaratgan bilan yaralgan orasidagi aloqa qanday boʻlishi lozimligi aytiladi va odamlarga haqiqiy Parvardigorlari qanday zot ekanligi tanitilib, faqat Ungagina ibodat qilishlari durust va zarur ekanligi taʼkidlanadi. Yana bu surada mushriklarning Qurʼonga boʻlgan munosabatlari haqida hikoya qilinib, bu Kitob haqiqiy ilohiy moʻʼjiza ekani aytiladi, Va "uni Muhammad oʻzi toʻqib yozgan", deb unga oʻxshash birgina sura yozib bersinlar, asossiz ekanligi oshkor etiladi.

Surada Nuh, Muso, Yunus kabi paygʻambarlarning qissalari zikr qilinadiki, suraning nomi ham ulardan biri — Yunus paygʻambar ismlari bilan atalgandir. Sura nihoyasida esa paygʻambar alayhis-salomga faqat Allohning koʻrsatma-vahiylariga amal qilish va Alloh yoʻlida chekiladigan ozor-mashaqqatlarga sabru toqat qilish amr etiladi.