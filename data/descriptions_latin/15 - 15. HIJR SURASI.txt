Surai karimaga nom boʻlib qolgan «Hijr» soʻzi undagi qissalarning birida Samud qavmi yashagan vodiyning ismi sifatida zikr qilingan.

Surai karima Makkai Mukarramada Yusuf surasidan keyin nozil boʻlgan. Bu paytda Islom daʼvati ogʻir kunlarni boshidan kechirayotgan edi. Bir yilning ichida Paygʻambarimiz Muhammad sollallohu alayhi vasallamga eng yaxshi yordamchi boʻlmish ikki shaxs – amakilari Abu Tolib va Xadiyja onamiz vafot etgan, oʻsha sana «mahzunlik yili» deb eʼlon qilingan edi. Bundan foydalangan mushriklar Nabiy sollallohu alayhi vasallamga, musulmonlarga va Islomga qarshi hamlasini nihoyatda kuchaytirgan payt edi. Musulmonlar bosh koʻtarolmay, qadam bosa olmay qolganlaridan, dinlari va diyonatlarini saqlash maqsadida ona yurtlari – aziz Makkani tashlab, hijrat qilishga majbur boʻldilar. Ha, Hijr surasi ana shunday shiddatli, shafqatsiz bir paytda – xafagarchilik yili bilan hijrat yili orasida nozil boʻldi. Shuning uchun ham oʻsha qiyin payt bu suraning oyatlari nihoyasida oʻz aksini topdi.

Mushriklarning ozorlari avjiga chiqqan, Muhammad sollallohu alayhi vasallam va sahobai kiromlar ogʻir kunlarni boshlaridan kechirar edilar. Islom daʼvati deyarli qotib qolgan, joyidan qimirlamas edi. Shu sababli bu surada oʻtgan paygʻambarlar va ummatlar tarixida yuz bergan xuddi shunga oʻxshash holatlarning qissalari keltiriladi. Bu avvalo, Paygʻambar Muhammad sollallohu alayhi vasallam va sahobalarga tasalli boʻlsa, ikkinchi tomondan mushriklarga tahdid va eslatma edi.

Hijr surasida asosan Islomni inkor etuvchilarning tabiati va ularning inkorlari sabablari haqida soʻz ketadi. Oqibatlari nima boʻlgani gapiriladi.

Surai karimaning avvalida kufr ahlini ogohlantiruvchi oyatlar keladi. Ulardan keyin kofirlar tomonidan Paygʻambar sollallohu alayhi vasallamga ozor berilishi, u kishiga tuhmat va nomaʼqul taklif qilishlari, Allohning Qurʼonni muhofaza etish haqidagi vaʼdasi va avval oʻtganlarda ham shunga oʻxshash holat boʻlganligini eslatuvchi tasallisi keladi. Borliqdagi baʼzi koʻrinishlar: osmon va uning burjlari, er va undagi togʻlar, nabotot, shamollar, suv kabi narsalar esga olinadi. Undan keyin Odam Ato va shayton qissasi keltiriladi. Soʻngra Ibrohim, Lut, Shuʼayb va Solih alayhissalomlarning qissalari oʻziga xos uslub ila bayon etiladi.

Nihoyada esa osmonlaru erni yaratishdagi haqiqat, qiyomatning albatta boʻlishi, shuning uchun boshqa narsalarga eʼtibor bermay, Allohdan qolmaslik zarurligi haqida soʻz ketadi.