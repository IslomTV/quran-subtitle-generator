Madinada nozil boʻlgan bu sura ikki yuz oyatdan iborat boʻlib, Qurʼondagi uzun suralardandir. 
Unda Madina shahridagi musulmon jamoatning hijratning ikkinchi yilida boʻlib oʻtgan Badr jangi bilan uchinchi yilidagi Uxud jangi mobaynidagi va undan keyingi davrdagi hayotidan jonli lavhalar tasvirlanadi hamda bu voqealarga munosabat bildirilib, hukmlar bayon qilinadi. 
«Oli Imron»da dinning asoslaridan boʻlgan ikki narsa batafsil yoritiladi: birinchisi — aqida va Allohning birligiga aloqador dalilu hujjatlar; ikkinchisi — shariat qonunlari va xususan, Alloh yoʻlidagi kurash — jihodga taalluqli amru farmonlar. 
Agar «Baqara» surasida ahli kitoblarning yahudiy qavmi va ularning kirdikorlari haqida soʻz ketgan boʻlsa, "Oli Imron"da ahli kitoblardan boʻlgan nasroniylar toʻgrisida soʻz boradi va ularning Iyso alayhis-salomni xudo deb eʼtiqod qilishlari xato ekanligi ochiq-ravshan dalillar orqali batafsil yoritiladi. 
Shuningdek, ularning ichida Qurʼon va Muhammad alayhis-salomning paygambarliklarini inkor qiluvchilar ham borligi aytilib, bunday munkirlarga aniq xujjatlar bilan javob qilinadi. 
Bulardan tashqari, ushbu surada shariatning yana boshqa koʻpdan-koʻp ahkomlariga asos boʻlgan oyatlar xam bor. Bu surada Maryamning otasi boʻlmish Imron va uning ahli oilasi haqidagi qissa zikr qilingani uchun «Oli imron» — «Imronning xonadoni» deb nomlangan.