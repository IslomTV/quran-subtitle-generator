Suraga uning avvalidagi «ya» va «sin» muqattaot harflaridan tashkil topgan «ya sin» kalimasi nom boʻlib qolgan. Bu surai sharifaning fazli haqida koʻpgina hadislar rivoyat qilingan. Ularning aksariyatida Yosin surasi Qurʼonning qalbi ekani taʼkidlangan. Shuning uchun «Qurʼon qalbi» degan nom suraga ikkinchi nom boʻlib qolgan.

Imom Bazzor Abdulloh ibn Abbos roziyallohu anhudan rivoyat qilgan hadisda Rasululloh sollallohu alayhi vasallam: «Har bir narsaning qalbi bor. Qurʼonning qalbi Yosindir. Men uning ummatimdan har bir insonning qalbida boʻlishini istardim», – deganlar.

Imom Molik va imom ibn Hibbonlar Jundab ibn Abdulloh roziyallohu anhudan rivoyat qilgan hadisda Nabiy sollallohu alayhi vasallam: «Kim Yosinni kechasi Allohning roziligi talabida oʻqisa, uni magʻfirat qiladi», – deganlar.

Makkada nozil boʻlgan. 83 oyatdan iborat.