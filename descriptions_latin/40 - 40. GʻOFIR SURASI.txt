«Gʻofir» soʻzi «kechiruvchi», «gunohlarni magʻfirat qiluvchi» degan maʼnolarni anglatadi. «Gʻofir» Alloh taoloning goʻzal ismlaridan biri boʻlib, suraning avvalida ushbu ism zikr qilingani uchun unga nom boʻlib qolgan.

Bu surai karima Moʻmin surasi deb ham ataladi. Bu nom uning yigirma sakkizinchi oyatidagi «Firʼavn ahlidan boʻlgan moʻmin kishi...» jumlasidan olingandir.

Surai karimaning asosiy mavzusi iymon bilan kufr, haq bilan botil orasidagi kurashni vasf etishdan iboratdir. Unda haq yoʻlidagi daʼvatga qarshi turgan unsurlar fosh qilinadi. Tugʻyonga ketganlarning oqibati koʻrsatiladi.

Makkada nozil boʻlgan. 85 oyatdan iborat.