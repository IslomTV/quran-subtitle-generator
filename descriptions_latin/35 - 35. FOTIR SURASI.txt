«Fotir» soʻzi surai karimada Alloh taoloning sifati boʻlib kelgan. Bu soʻz «yoʻqdan bor qiluvchi», «ilk yaratuvchi», «ajoyib ijodkor» degan maʼnolarni anglatadi. Alloh taoloning ushbu suraga nom boʻlib qolgan «Fotir» sifati surai sharifa oyatlarida zikr qilingan va oʻz ifodasini topgandir.

Ushbu surai karimaning ikkinchi nomi «Malaaika»dir. Bu soʻzning maʼnosi «farishtalar» deganidir. «Malaaika» soʻzi ham xuddi «Fotir» soʻzi kabi, ushbu suraning birinchi oyatida zikr qilingan.

Boshqa makkiy suralar kabi, bu surada ham Alloh taoloning biru borligi, har bir ishga qodirligi va fotirligi haqida soʻz ketadi. Shuningdek, aqiydaning boshqa bosh masalalari, paygʻambarlikning haqligi, shirkning botilligi bayon qilinadi. Inson va jamiyatni turli botil urf-odat va razolatlardan poklash, Islom hukmlarini, odob-axloqlarini joriy qilish haqida soʻz yuritiladi.

Makkada nozil boʻlgan. 45 oyatdan iborat.