Bu sura ham Makkada nozil qilingan boʻlib, oltmish oyatdan iboratdir.

Sura ikki katta davlat — Rum va Fors davlatlari oʻrtasida boʻlgan urushda forslarning qoʻli ustun kelgani haqida xabar berish bilan boshlanib, yaqin yillar ichida rumliklar gʻalaba qilishi toʻgʻrisida bashorat qiladi. Oradan etti yil oʻtgach, bu Ilohiy bashorat haq ekanligi maʼlum boʻladi - Rum davlati forslar ustidan gʻalaba qozonadi. Suraning «Rum» deb atalishining boisi shudir.

Bu surada ham boshqa Makka suralaridagi kabi moʻminlarni yolgʻiz Allohga ibodat qilishga chorlanadi va uzoq-yaqin oʻtmishdagi Allohni inkor etib, Uning paygʻambarlarini yolgʻonchi qilgan kimsalarning oqibatlari qanday boʻlgani haqida xabarlar beriladi.

Yana bu surada Alloh taoloning qudrati ilohiyyasiga dalolat qiladigan bir qancha ibratli misollar sanab oʻtilib, soʻngra sura paygʻambar alayhis-salomni va u zotning ummatlarini oʻz iymon-eʼtiqodlarida sabr-toqat bilan ustivor boʻlishga buyurish bilan nihoyalanadi.