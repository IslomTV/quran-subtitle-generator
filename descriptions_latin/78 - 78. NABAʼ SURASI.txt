«Nabaʼ» – «muhim xabar» degani boʻlib, suraning ichida kelgan shu soʻz unga nom boʻlgan. Boshlanish soʻzini eʼtibor qilib, bu surai karima «Amma surasi» ham deyiladi.

Muhammad alayhissalom Paygʻambar qilib yuborilganlaridan, u zotga Qurʼoni Karim nozil boʻla boshlaganidan, u zot odamlarga diniy taʼlimotlarni etkazishni oʻz zimmalariga olganlaridan soʻng mushriklar oʻzaro: «Nima kelibdi unga?», «Qiyomat boʻladi, deydimi?» kabi savollarni bir-birlariga berib yurishganda, Alloh taolo ushbu surani nozil qilgan. Bu surada qiyomat kuni haq ekani, unga ishonganlarning oqibati xayrli boʻlib, oxiratda jannatga tushishlari, ishonmaganlar doʻzaxiy boʻlishlari taʼkidlanadi. Alloh taoloning qiyomatni qoim qila olishiga aqliy dalillar keltiriladi.

Makkada nozil boʻlgan. 40 oyatdan iborat.