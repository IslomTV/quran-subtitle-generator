«Voqiʼa» qiyomatning nomlaridan biri boʻlib, bu soʻz ushbu suraning birinchi oyatida tilga olingan va unga ism boʻlib qolgan. Surai karima asosan qiyomat manzaralari, jannat va doʻzax hamda ularning ahllari haqida soʻz yuritadi.

Surada qiyomat manzaralari haqida batafsil bayonotlar ham keladi. Oʻsha kunda odamlar uch toifaga boʻlinadilar: oʻng taraf egalari, chap taraf egalari va peshqadamlar.

Surada har bir toifaning oqibati haqida soʻz yuritilib, ularga Alloh taolo tomonidan tayyorlab qoʻyilgan jazo va mukofotlar haqida xabar beriladi.

Makkada nozil boʻlgan. 96 oyatdan iborat.