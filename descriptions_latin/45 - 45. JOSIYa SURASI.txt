«Josiya» soʻzi «tiz choʻkuvchi» degan maʼnoni bildiradi. Ushbu surai karimadagi qiyomat kuni vasfiga oid oyatlardan birida «Har bir ummatni tiz choʻkkan holida koʻrursan», deyiladi. Yaʼni qiyomat kunining dahshati juda ham kuchli boʻlganidan, ular tik tura olmay, tiz choʻkib qoladilar. Ana shu oyatdagi «josiya» kalimasi suraga nom boʻlib qolgan.

Makkada nozil boʻlgan ushbu sura mushriklarning Islom daʼvatini qanday qarshi olganlarini tasvirlaydi. Boshqa makkiy suralar kabi, bu surada ham aqiyda masalasiga alohida eʼtibor beriladi. Alloh taologa va Uning vahdoniyatiga, Qurʼoni Karimga, Muhammad sollallohu alayhi vasallamga, oxiratga, qayta tirilishga va jazo-mukofot berilishiga iymon haqida soʻz yuritiladi.

Makkada nozil boʻlgan. 37 oyatdan iborat.