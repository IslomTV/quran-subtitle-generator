Madinada nozil qilingan bu sura bir yuz yigirma toʻqqiz oyatdan iboratdir. U paygʻambar alayhis-salom sahobalar bilan «Tabuk» jangidan qaytayotganlarida nozil boʻla boshlagan. (Tabuk — Madina bilan Damashq orasidagi haj yoʻli ustida joylashgan vohadir. 

Hijriy toʻqqizinchi yilda u erda musulmonlar bilan mushriklar oʻrtasida jang boʻlgan edi). Bu surada shariati islomiyyaning koʻpgina qonun-qoidalarini bayon qilish bilan birga, asosan, ikki maqsad koʻzda tutiladi: ulardan birinchisi: Islomning mushriklar va ahli kitoblar bilan qanday munosabatda boʻlish lozimligi xususidagi qatʼiy hukmini bildirish boʻlsa, ikkinchisi: Paygʻambar alayhis-salom gʻazotga chiqishga chaqirgan paytlarida kishilar ruhiyatidagi holatlarni koʻrsatishdir. 
Bu suraning ayricha xususiyatlaridan biri shuki, Qurʼondagi mavjud bir yuz oʻn toʻrt suraning ichida yolgʻiz mana shu sura avvalida «Bismilloh» aytilmasdan boshlanadi. Bu holni ayrim sahobalar «Tavba» mazmun-mohiyati jihatidan oʻzidan avvalgi «Anfol» surasining davomi boʻlgani uchun ikkisining oʻrtasini ajratish zarurati boʻlmagan, deb sharhlasalar, boshqa bir guruh sahobalar: «Bismilloh Allohning rahmatidir. Bu surada esa, asosan, jangu jadallar va Allohning laʼnatiga giriftor boʻlgan munofiqlarning xilma-xil toifalari haqida soʻz yuritiladi. Shu boisdan, uning avvalidagi "Bismilloh" aytilmasligi lozim boʻlgan», deganlar. 
Bu suraning bir necha nomi boʻlib, ulardan eng mashhuri «Tavba»dir. Soʻra nihoyasida Alloh moʻminlarning tavbalarini qabul etishi eʼlon qilingani uchun ham bu sura «Tavba» nomi bilan atalgandir.