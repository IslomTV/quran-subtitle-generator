«Zumar» soʻzi «zumra» soʻzining koʻpligi boʻlib, «guruhlar» degan maʼnoni anglatadi. Ushbu suraning oxirrogʻida farishtalarning moʻminlarni jannatga, kofirlarni doʻzaxga zumralar holida, yaʼni jamoa-jamoa qilib olib borishlari tavsiflanadi. Oʻsha vasfda kelgan «zumar» soʻzi suraga nom boʻlib qolgan.

Tavhid – Alloh taoloning yakkayu yolgʻizligi masalasi surai karimaning avvalidan oxirigacha batafsil va turli uslublar ila muolaja qilinadi. Sura oʻzining xitoblari, nidolari, misollari va boshqa uslublari bilan inson qalbini larzaga soladi, unga tavhidni jo etadi. Shuningdek, tavhid haqidagi har bir shubhani rad qilishga urinadi. Chunki tavhid iymonning ham, har bir solih amalning ham asosidir.

Makkada nozil boʻlgan. 75 oyatdan iborat.