Makkada nozil boʻlgan. 20 oyatdan iborat.

Ushbu surai karimaning ham birinchi oyatidagi soʻz unga nom boʻlib qolgan. «Balad» soʻzi «yurt», «oʻlka», «shahar» degan maʼnolarni anglatadi. Ushbu oyatdagi «Balad»dan murod esa Makkai Mukarrama shahridir.

Bundan avvalgi surada boylikni yaxshi koʻrganlar, merosni haromdan koʻplab eganlar, miskinlarga taom berishga qiziqmaganlar tanqid qilindi. Bu surada esa boylik egalarining qul ozod qilish, ochlik kunlarida taom berish kabi xislatlari zikr qilinadi. Shuningdek, nafs xotirjamligi nima bilan hosil boʻlishi ham aytiladi.