«Hujurot» – «hujralar» deganidir. Suraning ichidagi «...seni hujralar ortidan chaqirayotganlar...» oyatidan olingan ushbu soʻz suraga ism boʻlib qolgan. Hujurot surasi oʻn sakkiz oyatdan iborat boʻlishiga qaramay, uning ichida oʻn sakkiz ming olamga tatigulik maʼnolar bor. Zero, ushbu sura shariat va aqiydaga oid ulkan haqiqatlarni oʻz ichiga olgan. Bu surai karimani ulamolarimiz «Odob va axloq surasi» deb ham ataydilar. Chunki Hujurot surasida moʻmin kishining Alloh subhanahu va taologa nisbatan odobi, Nabiy alayhissalomga nisbatan odobi, oʻziga nisbatan va boshqalarga nisbatan odobi bayon qilingan. Surai karima avvalidan oxirigacha odob masalasini atroflicha muolaja qiladi.

Birinchi oyatdayoq Alloh va Rasuldan, Qurʼon va Sunnatdan avval oʻzicha fikr yoki hukm aytmaslik odobiga amr boʻladi.

Madinada nozil boʻlgan. 18 oyatdan iborat.