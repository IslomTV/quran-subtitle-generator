Makkada nozil boʻlgan. 3 oyatdan iborat.

Ushbu surai karimaning nomi oʻzining birinchi oyatidagi «kavsar» soʻzidan olingandir. «Kavsar» soʻzi lugʻatda «koʻp yaxshilik», «juda ham koʻp yaxshilik» degan maʼnolarni anglatadi. Arablarda soni jihatidan, qadr-qiymati jihatidan va ahamiyati jihatidan koʻp boʻlgan narsaga «kavsar» deyiladi. Ushbu suradagi «kavsar»dan murod Alloh subhanahu va taolo tomonidan Nabiy sollallohu alayhi vasallamga ikki dunyoda berilgan koʻp yaxshiliklardir. Mashhur mufassirlardan Abu Xayyonning aytishlaricha, «kavsar»dan koʻzlangan murod haqida yigirma olti xil narsa zikr qilingan ekan.