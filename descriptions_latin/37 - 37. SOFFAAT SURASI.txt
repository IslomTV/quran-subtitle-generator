«Soffaat» soʻzi «saf tortib turuvchilar» degan maʼnoni anglatadi. Alloh taolo bu surai karimani Allohning amrini bajarish uchun saf tortib turgan farishtalar(as-soffaat)ga qasam ila boshlagan boʻlib, shu soʻz suraga nom boʻlib qolgan.

Boshqa makkiy suralar kabi, bu surada ham kishilar qalbida mustahkam eʼtiqodni bino qilish, uni shirkning turli kirlaridan tozalash haqida oʻziga xos uslubda soʻz yuritiladi. Baʼzi bir masalalarga alohida eʼtibor beriladi. Masalan, arablarda «Alloh bilan jinlar orasida yaqinlik bor» degan gap keng tarqalgan boʻlib, surada mana shu xurofiy gap muolaja qilinadi.

Shuningdek, surai karimada tavhid va vahiy masalasi ham alohida tilga olinadi.

Makkada nozil boʻlgan. 182 oyatdan iborat.