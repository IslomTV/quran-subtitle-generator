«Shuuro» soʻzi «maslahat», «mashvarat», «fikr almashish» degan maʼnolarni bildiradi. Ushbu surai karimada Islomda shoʻroning tutgan oʻrni, yaʼni musulmonlar oʻz hayotlarida paydo boʻladigan baʼzi muammolarni mashvarat-maslahat yoʻli bilan hal qilishlari lozimligi haqida soʻz ketgani, unda moʻminlar haqida «ishlari oʻzaro shuuro ila boʻlgan…» degan oyat kelgani uchun ham, «Shuuro surasi» deb nomlangan.

Shuuro surasi, Makkada nozil boʻlgan boshqa suralar kabi, aqiyda masalasini muolaja qiladi. Bu surai karimada, ayniqsa, paygʻambarlik va vahiy haqida alohida eʼtibor bilan soʻz yuritiladi. Shu bilan birga, surada vahdoniyat, qiyomat va unga iymon keltirish, moʻminlarning sifatlari, rizq masalasi va xursandchilik hamda qiyinchilik paytida inson oʻzini qanday tutishi kerakligi haqida ham soʻz ketadi.

Makkada nozil boʻlgan. 53 oyatdan iborat.